

afdeling strafrecht
parketnummer: 23-001095-19 
datum uitspraak: 15 november 2019 


TEGENSPRAAK 


Arrest van het gerechtshof Amsterdam gewezen op het hoger beroep ingesteld tegen het vonnis van de politierechter in de rechtbank Amsterdam van 20 maart 2019 in de strafzaak onder parketnummer 
96-078083-18 tegen




        [verdachte]
      
geboren te [geboorteplaats] op [geboortedag] 1991 
adres: [adres].


Onderzoek van de zaak 

Dit arrest is gewezen naar aanleiding van het onderzoek ter terechtzitting in hoger beroep van 
15 november 2019 en overeenkomstig het bepaalde bij artikel 422 tweede lid van het Wetboek van Strafvordering naar aanleiding van het onderzoek ter terechtzitting in eerste aanleg.
 

De verdachte heeft hoger beroep ingesteld tegen voormeld vonnis.
 

De advocaat-generaal heeft gevorderd dat de verdachte zal worden vrijgesproken.
 

Het hof heeft voorts kennisgenomen van hetgeen door de verdachte en de raadsman naar voren is gebracht.
 


Tenlastelegging 

Aan de verdachte is ten laste gelegd dat:
 

hij op of omstreeks 22 april 2018 te Amsterdam als bestuurder van een motorrijtuig (tweewielige bromfiets) dit voertuig heeft bestuurd na zodanig gebruik van alcoholhoudende drank dat het alcoholgehalte in zijn adem bij een onderzoek als bedoeld in artikel 8 tweede lid aanhef en onder a van de Wegenverkeerswet 1994 790 microgram in elk geval hoger dan 220 microgram alcohol per liter uitgeademde lucht bleek te zijn. 
 

Voor zover in de tenlastelegging taal- en/of schrijffouten voorkomen zal het hof deze verbeterd lezen. De verdachte wordt daardoor niet in de verdediging geschaad.
 


Vonnis waarvan beroep 

Het vonnis waarvan beroep zal worden vernietigd omdat het hof tot een andere beslissing komt dan de politierechter.
 


Vrijspraak 

Het ademonderzoek als bedoeld in artikel 8 tweede lid van de Wegenverkeerswet 1994 is met strikte waarborgen omringd. Zo bepaalt artikel 11 lid 2 van het Besluit Alcohol drugs en geneesmiddelen in het verkeer dat de opsporingsambtenaar het resultaat van het ademonderzoek direct aan de verdachte mededeelt en de verdachte daarbij op het recht op een tegenonderzoek wijst. 
 

In het onderhavige geval is gebleken dat in het oorspronkelijk opgemaakte proces-verbaal niet alle relevante feiten en omstandigheden (volledig) zijn vermeld. Pas uit het op verzoek van de officier van justitie door verbalisant [verbalisant] opgemaakte aanvullende proces-verbaal wordt duidelijk dat er niet één maar meerdere malen een ademanalyse is uitgevoerd waarbij de verbalisant de verdachte in ieder geval niet na het mededelen van de uiteindelijke – en tenlastegelegde – uitslag van 790 microgram alcohol per liter uitgeademde lucht heeft gewezen op het recht op een tegenonderzoek terwijl de verdachte het toen wel raar vond dat de uitslag zoveel hoger was dan die van de eerste ademanalysepoging.   
 

Met de advocaat-generaal en de raadsman is het hof van oordeel dat niet is voldaan aan het vereiste van het wijzen op het recht op een tegenonderzoek. Juist na de mededeling van de uiteindelijke uitslag van de ademanalyse op basis waarvan de verdachte ook tijdelijk zijn rijbewijs kwijtraakte had hij er ondanks zijn beschonken toestand een evident belang bij uitdrukkelijk op dat tegenonderzoek te worden gewezen. Nu de verdachte in ieder geval niet ná dat mededelen van de tenlastegelegde uitslag van de ademanalyse op het recht van tegenonderzoek is gewezen is geen sprake geweest van een onderzoek als bedoeld in artikel 8 tweede lid van de Wegenverkeerswet zodat de verdachte van het ten laste gelegd moet worden vrijgesproken.
 


BESLISSING 

Het hof:
 

Vernietigt het vonnis waarvan beroep en doet opnieuw recht:
 

Verklaart niet bewezen dat de verdachte het ten laste gelegde heeft begaan en spreekt de verdachte daarvan vrij.
 

Dit arrest is gewezen door de meervoudige strafkamer van het gerechtshof Amsterdam waarin zitting hadden mr. R.D. van Heffen mr. J.D.L. Nuis en mr. M.J.A. Duker in tegenwoordigheid van 
mr. S.M. Schouten griffier en is uitgesproken op de openbare terechtzitting van dit gerechtshof van 
15 november 2019.
 

Mr. Nuis is buiten staat dit arrest mede te ondertekenen. 


