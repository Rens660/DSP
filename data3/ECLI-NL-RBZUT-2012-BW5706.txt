

RECHTBANK ZUTPHEN 
Sector Kanton – Locatie Apeldoorn
Zaaknummer	: 472541 / HA 12-8
Afschrift aan    	: mr. I.E. van Hassel en verweerder
Verzonden d.d. 	:
 
beschikking van de kantonrechter d.d. 27 februari 2012 
inzake 

de besloten vennootschap met beperkte aansprakelijkheid
Detailresult Productie B.V.
gevestigd te Velsen-Noord
verzoekster
gemachtigde: mr. I.E. van Hassel 
 
tegen 

[verweerder]
wonende te [plaats adres]
verweerder 
procederende in persoon. 
 
Procesverloop 

-	het ter griffie binnengekomen verzoekschrift d.d. 19 januari 2012; 
-	de ter griffie binnengekomen exploot van dagvaarding d.d. 10 februari 2012; 
-	de mondelinge behandeling ter terechtzitting d.d. 13 februari 2012;
-	de voortzetting van de mondelinge behandeling ter terechtzitting d.d. 
        20 februari 2012 
 
Beoordeling 

1.  Verweerder die 22 jaar oud is is op 3 maart 2008 in dienst getreden van de rechtsvoor-     
     gangster van verzoekster als medewerker expeditie.
2.  Hij is op 30 december 2011 op staande voet ontslagen omdat hij  aldus verzoekster 
     –ondanks herhaaldelijke waarschuwingen– hardnekkig weigerde aan redelijke instructies 
     van verzoekster te voldoen en grovelijk de plichten heeft veronachtzaamd die de 
     arbeidsovereenkomst en het toepasselijke bedrijfsreglement hem hebben opgelegd.
3.  Verzoekster vraagt thans voorwaardelijk ontbinding van de arbeidsovereenkomst.
4.  In het verzoekschrift heeft verzoekster gesteld dat het verzoek geen verband houdt met 
     het bestaan van een opzegverbod. De kantonrechter heeft zich ervan vergewist of dit het 
     geval is en is tot de conclusie gekomen dat dit verband wel degelijk bestaat.
 

5.   Immers aan verweerder wordt verweten dat hij vele malen gewaarschuwd is voor o.a. te 
      laat komen en onder invloed van drugs en/of alcohol op het werk te komen. Verweerder 
      is ook met medewerking van verzoekster opgenomen geweest. Bij verzoekster was 
      bekend dat verweerder een terugval heeft gehad.
6.   Onder de gegeven omstandigheden staat vast dat verweerder verslaafd is aan alcohol en 
      drugs hetgeen aangemerkt moet worden als ziekte in de zin van het Burgerlijk Wetboek. 
      Deze ziekte moet als de onderliggende oorzaak van de problemen worden gezien.
7.   De reflexwerking van het opzegverbod brengt met zich dat het verzoek moet worden 
      afgewezen.
8.   Terzijde wordt opgemerkt dat voor zover verzoekster verwijst naar art. 7 van haar 
      bedrijfsreglement dit in de gegeven situatie geen doel lijkt te treffen. Dit artikel luidt: 
      ‘Voor alle bedrijfsruimtes alsmede de directe omgeving van het pand geldt dat het 
      gebruiken van alcohol en drugs verboden is’. Verzoekster verwijt verweerder echter dat 
      hij (te veel) alcohol heeft genuttigd alvorens het pand te betreden. Dat lijkt de kern van 
      verweerders problematiek (die zoals hiervoor al overwogen ook drugsgerelateerd is) te 
      raken.
9.   Voorts wordt opgemerkt dat uit de stukken niet blijkt van betrokkenheid van de 
      bedrijfsarts bij de problematiek van verweerder. De kantonrechter ziet aanleiding de 
      STECR werkwijzer verslaving en werk (www.stecr.nl) onder de aandacht van 
      verzoekster te brengen.
10. De kantonrechter onderkent en waardeert de positieve grondhouding van verzoekster 
      maar moet constateren dat disciplinaire maatregelen geen adequate reacties zijn op  het 
      door ziekte veroorzaakte gedrag van verweerder.
11. In de omstandigheden van het geval wordt aanleiding gevonden voor compensatie van 
       proceskosten.
 
Beslissing 
Het verzoek wordt afgewezen. 
Iedere partij blijft belast met de eigen proceskosten. 
Aldus gegeven door mr. D.J. Buijs kantonrechter en uitgesproken ter openbare terechtzitting van maandag 27 februari 2012 in tegenwoordigheid van de griffier.
