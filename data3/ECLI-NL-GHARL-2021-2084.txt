
Afdeling strafrecht

Parketnummer:	21-001235-19 
Uitspraak d.d.:	4 maart 2021
TEGENSPRAAK



Arrest van de meervoudige kamer voor strafzaken van het gerechtshof Arnhem-Leeuwarden zittingsplaats Zwolle
gewezen op het hoger beroep ingesteld tegen het vonnis van de politierechter in de rechtbank Noord-Nederland van 25 februari 2019 met parketnummer 96-207998-18 en de van dat vonnis deel uitmakende beslissing op de vordering tot tenuitvoerlegging parketnummer 18-189679-15 in de strafzaak tegen



      [verdachte] 

geboren te [geboorteplaats] op [geboortedatum] 1985 
wonende te [woonplaats]  [woonadres] .
 


Het hoger beroep 

De officier van justitie heeft tegen het hiervoor genoemde vonnis hoger beroep ingesteld.
 


Onderzoek van de zaak 

Dit arrest is gewezen naar aanleiding van het onderzoek op de terechtzitting van het hof van 18 februari 2021.
 

Het hof heeft kennisgenomen van de vordering van de advocaat-generaal strekkende tot veroordeling van verdachte tot een taakstraf van dertig uren subsidiair vijftien dagen hechtenis. Voorts vordert de advocaat-generaal oplegging van een ontzegging van de rijbevoegdheid voor de duur van zes maanden. Daarnaast vordert de advocaat-generaal ten aanzien van de vordering tenuitvoerlegging dat deze deels wordt omgezet in een taakstraf van zestig uren subsidiair dertig dagen hechtenis. Deze vordering is na voorlezing aan het hof overgelegd. 
 

Het hof heeft voorts kennisgenomen van hetgeen door verdachte en zijn raadsman mr. J.M. Keizer naar voren is gebracht.
 


Het vonnis waarvan beroep 

De politierechter in de rechtbank Noord-Nederland heeft verdachte vrijgesproken van hetgeen hem ten laste is gelegd.
 

Het hof zal het vonnis waarvan beroep om proceseconomische redenen vernietigen. Het hof zal daarom opnieuw rechtdoen.
 


De tenlastelegging 

Aan verdachte is tenlastegelegd dat:
 

hij op of omstreeks 2 september 2018 te [plaats]  gemeente [gemeente] een voertuig te weten een personenauto heeft bestuurd na gebruik van een in artikel 2 van het Besluit alcohol drugs en geneesmiddelen in het verkeer aangewezen stof als bedoeld in artikel 8 eerste lid van de Wegenverkeerswet 1994 te weten amfetamine terwijl ingevolge een onderzoek in de zin van artikel 8 van de WVW94 het gehalte in zijn bloed van de bij die stof vermelde meetbare stof 190 microgram amfetamine per liter bloed bedroeg zijnde hoger dan de in artikel 3 van het genoemd Besluit bij die stof vermelde grenswaarde;
 

Indien in de tenlastelegging taal- en/of schrijffouten voorkomen zijn deze verbeterd. De verdachte is daardoor niet geschaad in de verdediging.
 


Overwegingen 

Van ‘een onderzoek’ als bedoeld in artikel 8 vijfde lid van de Wegenverkeerswet 1994 is slechts sprake indien de waarborgen zijn nageleefd waarmee de wetgever dat onderzoek heeft omkleed. Tot die waarborgen behoort onder meer de waarborg genoemd in artikel 13 eerste lid onder d van het Besluit alcohol drugs en geneesmiddelen in het verkeer (hierna: het Besluit) inhoudende dat bloedmonsters zo spoedig mogelijk worden bezorgd bij het geaccrediteerde laboratorium als bedoeld in artikel 14 tweede lid van het Besluit. Op grond van het arrest van de Hoge Raad van 27 maart 1990 (ECLI:NL:HR:1990:AD6972) moet hieronder worden begrepen dat de bloedmonsters ook zonder uitstel worden toegezonden aan het laboratorium. Deze waarborg is een strikte waarborg zodat het onderzoek bij het niet naleven daarvan niet voor het bewijs mag worden gebezigd. 
 

Op basis van het proces-verbaal rijden onder invloed van 2 september 2018 stelt het hof vast dat de bloedmonsters op 2 september 2018 bij verdachte zijn afgenomen. Blijkens dit proces-verbaal heeft de verbalisant zich ervan vergewist dat het bloedmonster is verzonden naar het NFI te Den Haag. Wanneer verzending heeft plaatsgevonden blijkt daaruit niet terwijl tevens onbekend is wanneer de bloedmonsters zijn ontvangen door het NFI. Uit het ‘Rapport drugs in het verkeer’ van 1 oktober 2018 blijkt dat de bloedmonsters op 12 september 2018 zijn ontvangen door [naam]  Medische Laboratoria Dr. Stein & Collegae. 
 

Het hof kan op basis van het huidige dossier niet vaststellen op welke datum de bloedmonsters zijn verzonden noch op welke datum het NFI de monsters heeft ontvangen en evenmin op welke datum de monsters door het NFI zijn doorgestuurd naar het laboratorium in Duitsland waaruit mogelijk een ontvangstdatum door het NFI had kunnen worden afgeleid. Het hof kan enkel vaststellen dat de bloedmonsters op 12 september 2018 – en daarmee 10 dagen na het afnemen daarvan – in een geaccrediteerd laboratorium in Duitsland zijn aangekomen. Dit tijdsverloop kan naar het oordeel van het hof niet worden aangemerkt als ‘zo spoedig mogelijk bezorgen’ als bedoeld in artikel 13 eerste lid onder d van het Besluit. Het hof oordeelt dan ook dat niet kan worden vastgesteld dat aan de betreffende waarborg is voldaan. 
 

Nu het voorschrift onderdeel uitmaakt van het stelsel van strikte waarborgen dient het resultaat van het verrichte bloedonderzoek van het bewijs te worden uitgesloten. Zonder ‘een onderzoek’ als bedoeld in artikel 8 vijfde lid WVW kan niet worden bewezen dat de verdachte onder invloed van verdovende middelen een personenauto heeft bestuurd. Dat verdachte bij de politie alsook ter terechtzitting in hoger beroep heeft bekend een aantal dagen voorafgaand aan het besturen van een personenauto verschillende soorten drugs te hebben gebruikt doet hieraan niet af nu op grond van die verklaring immers niet kan worden vastgesteld dat verdachte daarmee ook de in het Besluit vermelde grenswaarden heeft overschreden. 
 

Voorts merkt het hof op dat uit het proces-verbaal rijden onder invloed van 2 september 2018 blijkt dat verbalisant [verbalisant] heeft vermeld dat deze de bij verdachte afgenomen bloedmonsters heeft verzegeld voorafgaand aan verzending. Het hof acht het et enkele feit dat blijkens mededeling van de verbalisant de bloedmonsters verzegeld zijn verzonden niet voldoende. De onderzoeker die de bloedmonsters in ontvangst neemt moet vaststellen dat de monsters verzegeld waren bij ontvangst. Uit de zich in het proces-verbaal bevindende aanvraag ten behoeve van Toxicologisch onderzoek van bloed blijkt niet dat het NFI de aanvraag verzegeld heeft ontvangen nu dit tekstblok niet is ingevuld. Het hof is van oordeel dat de aanvullende stukken die door de advocaat-generaal zijn ingebracht de mogelijkheid open laten dat de bloedmonsters niet verzegeld zijn aangekomen bij het laboratorium in Duitsland. 
 

Het hof heeft aldus uit het onderzoek ter terechtzitting niet door de inhoud van wettige bewijsmiddelen de overtuiging bekomen dat verdachte het tenlastegelegde heeft begaan zodat verdachte daarvan behoort te worden vrijgesproken.
 


Vordering tenuitvoerlegging parketnummer 18-189679-15 

Het hof zal de vordering van de officier van justitie van 31 december 2018 tot tenuitvoerlegging van de gevangenisstraf die aan verdachte was opgelegd bij vonnis van de politierechter in de rechtbank Noord-Nederland van 14 juli 2016 op de wijze zoals de advocaat generaal heeft gevorderd afwijzen aangezien verdachte wordt vrijgesproken van het hem tenlastegelegde feit.
 


BESLISSING 

Het hof:
 

Vernietigt het vonnis waarvan beroep en doet opnieuw recht:
 

Verklaart niet bewezen dat de verdachte het tenlastegelegde heeft begaan en spreekt de verdachte daarvan vrij.
 

Wijst af de vordering van de officier van justitie in het arrondissement te Noord-Nederland van 31 december 2018 strekkende tot tenuitvoerlegging van de bij vonnis van de politierechter in de rechtbank Noord-Nederland van 14 juli 2016 parketnummer 18-189679-15 voorwaardelijk opgelegde gevangenisstraf voor de duur van 2 maanden met een proeftijd van 2 jaren.
 

Aldus gewezen door
mr. mr. P.W.J. Sekeris voorzitter
mr. O. Anjewierden en mr. F. van der Maden raadsheren
in tegenwoordigheid van mr. J.R. Sotthewes-de Jonge griffier
en op 4 maart 2021 ter openbare terechtzitting uitgesproken.
 

Proces-verbaal van het in dezelfde zaak voorgevallene ter openbare terechtzitting van het gerechtshof van 4 maart 2021.
 

Tegenwoordig:
mr. O. Anjewierden voorzitter
mr. J.A.M.M. Francissen advocaat-generaal
mr. A. Meester griffier.
De voorzitter doet de zaak uitroepen.
De verdachte is niet in de zaal van de terechtzitting aanwezig.
De voorzitter spreekt het arrest uit.
 

Waarvan is opgemaakt dit proces-verbaal dat door de voorzitter en de griffier is vastgesteld en ondertekend.
 

