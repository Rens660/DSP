

RECHTBANK OVERIJSSEL
Team kanton en handelsrecht
Zittingsplaats Almelo 

zaaknummer / rolnummer	: C/08/269909 / KG ZA 21-192 
 


Vonnis in kort geding van 11 augustus 2021

 

in de zaak van
 



          [eiser]
        
wonende te [woonplaats] 
eisende partij hierna te noemen [eiser] 
advocaat: mr. D.F. Briedé te Almelo
 

tegen
 

stichting

STICHTING LEGER DES HEILS
gevestigd en kantoorhoudende te Enschede
gedaagde partij hierna te noemen het Leger des Heils
advocaat: mr. K. Bol.
 



1 De procedure

1.1.
Mr. K.Bol heeft zich gesteld als gemachtigde voor het Leger des Heils. 


1.2.
In verband met de spoedeisendheid van de zaak wordt vandaag tussenvonnis gewezen.  




2 De feiten

2.1.
Het Leger des Heils heeft met ingang van 1 mei 2021 in het kader van Kortdurende Opvang een [kamer] ter beschikking gesteld aan [eiser] aan [het adres] .  


2.2.
Partijen zijn de volgende Woon- en trajectvoorwaarden overeengekomen (getekend 1 mei 2021): 

“1)	Per datum van binnenkomst ben je verantwoordelijk voor de eigen bijdrage van € 619- per maand. Indien er bij binnenkomst geen mogelijkheid is tot betaling van de eigen bijdrage ontstaat er een roodstand. Voor wie dit het geval is geld er een standaard betalingsregeling van € 50- aflossing per maand.
2)	De verblijfsduur binnen de Kortdurende Opvang bedraagt maximaal zes maanden. Bij overlast of het niet begeleidbaar opstellen wordt het traject vroegtijdig beëindigd.
3)	Van zondag t/m donderdagnacht is het verplicht om in je eigen studio van de Kortdurende Opvang te overnachten.
4)	Je stelt je binnen de Kortdurende Opvang begeleidbaar op richting het personeel.
5)	Deelname aan een goedgekeurde dagbesteding is verplicht tijdens je verblijf bij de Kortdurende Opvang. Indien je (betaald) werk hebt telt dit ook als een vorm van dagbesteding.
6)	Gebruik en bezit van harddrugs is niet toegestaan. Gebruik van softdrugs en/of alcohol is toegestaan op de eigen kamer mits de persoonlijk begeleider hiervan op de hoogte is en het verwerkt is in het plan. Het gebruik van drugs en/of alcohol op de kamer van een medebewoner is niet toegestaan.
7)	Verbale en/of fysieke agressie is niet toegestaan. Bij fysieke agressie naar mede
deelnemers/personeel zal jouw traject/huisvesting vroegtijdig beëindigd worden. Daarnaast zal er aangifte gedaan worden.
8)	Overlast in elke vorm is niet toegestaan. Hierop kan een sanctie volgen.”
 


2.3.

Bij brief van 20 juli 2021 heeft Leger des Heils aan [eiser] medegedeeld dat hij naar aanleiding van het gesprek op 13 juli 2021 een einddatum krijgt van 10 augustus 2021 en hij uiterlijk per deze datum de studio bij de Kortdurende Opvang dient te verlaten.
Bij brief van 9 augustus 2021 heeft [eiser] hiertegen geprotesteerd.
 




3 Het geschil

      [eiser] vordert dat de voorzieningenrechter bij vonnis uitvoerbaar bij voorraad  
- Het Leger des Heils zal gebieden om [eiser] per direct weer toegang tot het gehuurde c.q. de [kamer] aan [het adres] te verschaffen op straffe van een dwangsom van € 10.00000 per dag of gedeelte van de dag dat zij zich hieraan niet houdt met een maximum van € 100.00000; 
- Het Leger des Heils zal verbieden om [eiser] andermaal te ontruimen op straffe van een dwangsom van € 100.00000.
- Het Leger des Heils zal veroordelen om binnen 7 dagen na betekening van het ten deze te wijzen vonnis een voorschot ten bedrage van € 50000 te betalen;
- Het Leger des Heils zal veroordelen in de kosten van de procedure. 


        [eiser] stelt dat hij van Leger des Heils met ingang van 1 mei 2021 huurt de [kamer] in het pand [het adres] voor de duur van 6 maanden op basis van schriftelijke afspraken dus tot 1 november 2021.

        [eiser] stelt dat het Leger des Heils bij brief van 20 juli 2021 [eiser] zonder opgave van reden heeft geschreven dat hij de kamer op 10 augustus 2021 moet verlaten aldus voordat het contract afloopt.
 



4 De beoordeling 

4.1.
Het Leger des Heils heeft per e-mail van 11 augustus 2021 13.02 uur laten weten dat [eiser] weer toegang zal worden verleend tot de voorziening aan [het adres] . 


4.2.
Tijdens de schorsing van de zitting heeft mr. Briedé telefonisch contact gehad met de regio manager van het Leger des Heils [X] . [X] heeft bevestigd dat [eiser] [kamer] weer kan betrekken en dat hij zolang het kort geding loopt niet opnieuw op straat gezet zal worden. 


4.3.
De voorzieningenrechter zal dit aldus bepalen. Daarbij wordt geen dwangsom opgelegd in het vertrouwen dat het Leger des Heils haar toezeggingen zal nakomen. 


4.4.
Voor de verdere behandeling van het kort geding zal een nieuwe datum worden bepaald. 




5 De beslissing 

De voorzieningenrechter:
 

5.1.
Gebiedt het Leger des Heils om [eiser] per direct en tot en met de datum van de verdere behandeling van het kort geding toegang te verlenen tot de [kamer] aan [het adres] . 


5.2.
Bepaalt dat een nieuwe datum wordt vastgesteld voor de verdere behandeling van het kort geding. Verzoekt partijen binnen drie dagen na heden hun verhinderdata op te geven. 


5.3.
Houdt iedere verdere beslissing aan. 



Dit vonnis is gewezen te Almelo door mr. U. van Houten en in het openbaar uitgesproken op 11 augustus 2021. 



 

 

 



 

 

 



 



 

 

 



(SL(O) 


