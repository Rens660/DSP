

RECHTBANK NOORD-NEDERLAND
Afdeling strafrecht 

Locatie Leeuwarden
 

parketnummer 17/880377-12
v.i.-zaaknummer 99/000134-34
 


beslissing van de meervoudige kamer d.d. 23 april 2015 op een vordering van de officier van justitie tot herroeping van de voorwaardelijke invrijheidstelling van de veroordeelde

 

      [verdachte]

geboren [geboorteplaats]
wonende te [woonplaats]
thans gedetineerd [verblijfplaats].
 


Procesverloop

Bij onherroepelijk geworden vonnis van 28 februari 2013 van deze rechtbank is aan veroordeelde een onvoorwaardelijke gevangenisstraf voor de duur van 36 maanden opgelegd. Bij besluit van 18 september 2014 is veroordeelde op 23 oktober 2014 voorwaardelijk in vrijheid gesteld. Op 25 maart 2015 heeft de rechter-commissaris de schorsing van de voorwaardelijke invrijheidstelling bevolen. 
De officier van justitie heeft op 24 februari 2015 schriftelijk gevorderd dat last zal worden gegeven tot gedeeltelijke herroeping van de voorwaardelijke invrijheidstelling te weten voor een termijn van 120 dagen.
 

De schriftelijke vordering van de officier van justitie is ter terechtzitting behandeld op 9 april 2015. De veroordeelde zijn raadsman mr. W. Boonstra advocaat te Leeuwarden alsmede 
- namens Verslavingszorg Noord Nederland - de deskundige F. van der Woude waren bij de 
behandeling aanwezig.
 


Motivering
Op 19 september 2014 is aan verdachte een Besluit voorwaardelijke invrijheidstelling uitgereikt waarbij hij zich gedurende de proeftijd moest houden aan een aantal algemene en bijzondere voorwaarden. Laatstgenoemde voorwaarden houden onder meer in dat hij bereikbaar is voor de reclassering en zich daar geregeld meldt alsmede een drugs- en alcoholverbod.  

Blijkens een rapportage d.d. 19 februari 2015 van Verslavingszorg Noord Nederland heeft veroordeelde zich niet gehouden aan meerdere van de aan hem opgelegde bijzondere voorwaarden. Op 13 november 2014 wees een middelencontrole uit dat veroordeelde alcohol had gebruikt. Op 3 februari 2015 volgde wederom een positieve uitslag ditmaal voor zowel alcohol als cocaïne. Verder bleek veroordeelde meerdere malen onbereikbaar voor de reclassering en heeft hij niet voldaan aan de meldplicht. De reclassering beschouwt veroordeelde als ongemotiveerd. Zij schat het risico dat verdachte nieuwe strafbare feiten pleegt hoog in en ziet geen mogelijkheden meer om het toezicht voort te zetten. De reclassering heeft herroeping van de voorwaardelijke invrijheidstelling geadviseerd. 
 

De rechtbank overweegt het volgende. Veroordeelde heeft ondanks meerdere officiële waarschuwingen en een aanhouding door de politie laten blijken niet mee te willen werken aan het reclasseringstoezicht. Hij weigert daarnaast zich te houden aan het middelenverbod. Veroordeelde heeft daarmee de bijzondere voorwaarden overtreden. Met de reclassering constateert de rechtbank dat veroordeelde klaarblijkelijk niet gemotiveerd is zich aan de opgelegde bijzondere voorwaarden te houden. De rechtbank zal zoals gevorderd volstaan met een gedeeltelijke herroeping van de voorwaardelijke invrijheidstelling. Naar het oordeel van de rechtbank is het namelijk van belang dat aan veroordeelde bijzondere voorwaarden kunnen worden opgelegd en dat hij bij zijn terugkeer in de maatschappij door de reclassering wordt begeleid.
 

De rechtbank heeft gelet op de artikelen 15g 15i en 15j van het Wetboek van Strafrecht.
 


Beslissing
De rechtbank gelast de gedeeltelijke herroeping van de voorwaardelijke invrijheidstelling verbonden aan het vonnis van de rechtbank van 28 februari 2013 en wel voor een deel groot 120 dagen. 

Deze beslissing is gewezen door mr. L.G. Wijma voorzitter mr. J.Y.B. Jansen en 
mr. J.N.M. Blom rechters bijgestaan door mr. J.C. Huizenga griffier en uitgesproken ter openbare terechtzitting van deze rechtbank op 23 april 2015.
 

Mr. Blom is buiten staat de beslissing mede te ondertekenen.
 



w.g.


Wijma


VOOR EENSLUIDEND AFSCHRIFT



 


Jansen


de griffier van de rechtbank Noord-Nederland



 


Huizenga


locatie Leeuwarden



 

 

 




