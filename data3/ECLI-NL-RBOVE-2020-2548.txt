

RECHTBANK OVERIJSSEL
Team kanton en handelsrecht
Zittingsplaats Almelo 

Zaaknummer	: 8591147 \ CV EXPL  20-1779
 


Vonnis in kort geding van 24 juli 2020

 

in de zaak van
 

de stichting

Stichting Mijande Wonen
gevestigd te Vriezenveen gemeente Twenterand
eisende partij hierna te noemen: Mijande Wonen 
gemachtigde: mr. R.F.A. Rorink te Hardenberg
 

tegen
 



1  [gedaagde sub 1] 

in haar hoedanigheid van bewindvoerder over het (toekomstige) vermogen van 


          [gedaagde sub 2] 

kantoorhoudende te [vestigingsplaats]
en

2. [gedaagde sub 2] 

wonende te [woonplaats]  gemeente Twenterand 
gedaagde partijen hierna te noemen: [gedaagde sub 1] dan wel [gedaagde sub 2] 
gemachtigde: mr. K. ter Mors te Almelo.
 



1 De procedure

1.1.
De kantonrechter heeft kennis genomen van het exploot van dagvaarding van 2 juli 2020 met producties. Daarop is een mondelinge behandeling van de zaak bepaald op 10 juli 2020. Bij brief ter griffie ontvangen op 9 juli 2020 hebben partijen aangegeven dat zij een regeling in der minne hebben bereikt. Zij hebben daarbij het verzoek gedaan die regeling in een vonnis vast te leggen. De mondelinge behandeling van de zaak heeft geen doorgang gehad. Ten slotte is vonnis bepaald. 




2 De beoordeling

2.1.
Partijen hebben een regeling getroffen met het verzoek aan de kantonrechter de inhoud daarvan in een vonnis op te nemen. Samengevat weergegeven zijn partijen het erover eens dat het primair gevorderde wordt afgewezen en dat het subsidiair gevorderde daaronder ook begrepen de gedragsaanwijzing integraal wordt toegewezen.  


2.2.
Tot slot zijn partijen overeengekomen dat de proceskosten zullen worden gecompenseerd in die zin dat ieder van partijen de eigen kosten draagt.  


2.3.
De overeengekomen regeling is conform het verzoek van partijen hierna in het vonnis opgenomen.  




3 De beslissing in kort geding

legt aan [gedaagde sub 2] de volgende gedragsaanwijzing op en bepaalt dat: 

a. [gedaagde sub 2] zich als goed huurder dient te gedragen;
b. [gedaagde sub 2] het gehuurde structureel dient te onderhouden en schoon te maken;
c. [gedaagde sub 2] vóór 1 augustus 2020 de voor- en achtertuin dient op te ruimen en opgeruimd dient te houden;
d. [gedaagde sub 2] vóór 1 augustus 2020 en vervolgens 1x per twee weken het gras in de voor- en achtertuin dient te maaien;
e. [gedaagde sub 2] overlast (in welke vorm dan ook) in en vanuit het gehuurde zowel overdag als ’s nachts dient te staken;
f. [gedaagde sub 2] tussen 22:00 uur en 08:00 uur geen bezoek mag ontvangen;
g. [gedaagde sub 2] zich blijvend dient te laten begeleiden door Certazorg;
h. het [gedaagde sub 2] verboden is in of vanuit de woning drugs te verhandelen dan wel laten verhandelen en/of gelegenheid te geven tot het gebruiken daarvan;
i. [gedaagde sub 2] akkoord dient te gaan met het uitwisselen van gegevens tussen Mijande Wonen en Certazorg;
j. [gedaagde sub 2] akkoord dient te gaan met het feit dat Certazorg Mijande Wonen informeert als [gedaagde sub 2] zich onttrekt aan de behandeling;
k. [gedaagde sub 2] dient mee te werken aan 4 tot 6 evaluatiemomenten met Certazorg in het gehuurde in een periode van één jaar na het wijzen van dit vonnis;
l. [gedaagde sub 2] medewerkers van Mijande Wonen die een bezoek aan [gedaagde sub 2] vooraf hebben aangekondigd dient toe te laten tot het gehuurde;
 


en bovendien 
maar alléén voor het geval [gedaagde sub 2] één van de hiervoor onder sub I weergegeven gedragsaanwijzingen a tot en met l gedurende een periode van één jaar na de datum van dit vonnis niet nakomt:

 


veroordeelt [gedaagde sub 1] - in haar hoedanigheid van bewindvoerder over het (toekomstige) vermogen van [gedaagde sub 2] - om binnen veertien dagen na betekening van dit vonnis het gehuurde staande en gelegen aan [het adres] te [woonplaats]  gemeente Twenterand  te ontruimen met alle personen en zaken die zich vanwege [gedaagde sub 2] daar bevinden en het gehuurde onder overgave van de sleutels ter beschikking van Mijande Wonen te stellen;

 


compenseert de proceskosten in die zin dat ieder van partijen de eigen kosten draagt; 


verklaart dit vonnis tot zover uitvoerbaar bij voorraad; 


wijst af het meer of anders gevorderde. 

Dit vonnis is gewezen door mr. F.E.J. Goffin kantonrechter en in het openbaar uitgesproken op 24 juli 2020. (SA)
 


