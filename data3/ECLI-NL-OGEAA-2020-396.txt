

Beschikking van 6 oktober 2020			
behorend bij EJ nr. AUA202000843  


GERECHT IN EERSTE AANLEG VAN ARUBA

 

BESCHIKKING
 

op het verzoek van:
 


[Naam Verzoekster] in haar hoedanigheid van curatrice
wonende in Aruba 
VERZOEKSTER
gemachtigde: de advocaat mr. R. Marchena
 

om plaatsing in Centro di Motivacion van:
 


[Naam verweerder]
wonende in Aruba [Adres]
VERWEERDER 
niet verschenen.
 

Belanghebbenden:

[Belanghebbende I] de broer 

[Belanghebbende II] de broer

[Belanghebbende II] de broer.
 



1 DE PROCEDURE

1.1
De procedure blijkt uit:
- het verzoekschrift ingediend op 10 maart 2020. 
- de mondelinge behandeling ter zitting van 25 augustus 2020 waar zijn verschenen de verzoekster in persoon en bijgestaan door haar gemachtigde en de belanghebbende [naam belanghebbende II] in persoon. Verweerder is ondanks behoorlijk te zijn opgeroepen niet verschenen.  


1.2
De uitspraak is bepaald op heden. 




2 DE FEITEN

2.1
Bij beschikking van dit gerecht van 24 april 2003 (EJ 60/2003) is verweerder onder curatele gesteld wegens drugsmisbruik met benoeming van verzoekster tot zijn curatrice.


2.2
Bij herstelbeschikking van 9 mei 2003 is de plaatsing van verweerder in een rehabilitatiecentrum voor de duur van één jaar gelast.   




3 HET VERZOEK
Het verzoek strekt - zoals ter zitting gewijzigd - tot opname van verweerder in Centro di Motivacion voor de duur van één jaar. Daartoe wordt gesteld dat verweerder ten gevolge van gewoonte van misbruik van verdovende middelen in het openbaar herhaaldelijk aanstoot geeft en zijn eigen veiligheid alsmede die van anderen in gevaar brengt. 



4 DE BEOORDELING

4.1
Ingevolge artikel 1:387 lid 1 BWA heeft de rechter het vermogen om de persoon die uit gewoonte van misbruik van verdovende of stimulerende middelen onder curatele is gesteld hetzij tegelijk met deze voorziening hetzij daarna uiterlijk voor één jaar ter verpleging in een inrichting te doen plaatsen ingeval is gebleken dat hij in het openbaar herhaaldelijk aanstoot geeft of zijn eigen veiligheid of die van anderen in gevaar brengt.  


4.2

Uit het verhandelde ter zitting de overgelegde verklaringen en de aangiftes is gebleken dat verweerder nog steeds drugs misbruikt in het openbaar herhaaldelijk aanstoot geeft en de eigen veiligheid of die van anderen in gevaar brengt.
Het gerecht is dan ook van oordeel dat een gedwongen plaatsing van verweerder geïndiceerd is. Het verzoek is derhalve voor toewijzing vatbaar.  
 




5 DE BESLISSING
Het gerecht: 

beveelt de plaatsing van [verweerder] geboren op [geboortedatum] in Curaçao  
in het rehabilitatiecentrum Centro di Motivacion ter verpleging en/of behandeling voor de duur van één (1) jaar ingaande uiterlijk een jaar na heden.
 

Deze beschikking is gegeven door mr. E.M.D. Angela rechter in dit gerecht ter terechtzitting van dinsdag 6 oktober 2020 in tegenwoordigheid van de griffier.
 

