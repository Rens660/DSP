

Beschikking van 17 mei 2016				
behorend bij EJ nr. 2800 van 2015 


GERECHT IN EERSTE AANLEG VAN ARUBA

 

BESCHIKKING
 

op het verzoek van:
 


[verzoekster]
 in haar hoedanigheid van curatrice
wonende in Aruba
VERZOEKSTER
procederend in persoon
 

om plaatsing in het Centro di Motivacion (CdM) van de onder curatele gestelde
 


[de belanghebbende]
wonende in Aruba 
hierna te noemen: [de belanghebbende]
niet verschenen.
 



1 DE PROCEDURE
De procedure blijkt uit:

-
het verzoekschrift ingediend op 9 december 2015 

-
de griffiersaantekeningen van de zitting van 26 januari 2016 waaruit blijkt dat alleen de curatrice in persoon is verschenen en de wederoproeping van [de belanghebbende] is gelast

-
de griffiersaantekeningen van de zitting van 1 maart 2016 waaruit blijkt dat de zaak mondeling is behandeld in aanwezigheid van de curatrice in persoon. [de belanghebbende] is ondanks daartoe behoorlijk te zijn opgeroepen niet verschenen.  


De uitspraak is bepaald op heden. 



2 DE FEITEN
Bij beschikking van dit gerecht van 20 mei 2014 (EJ-356/14) is de ondercuratelestelling van [de belanghebbende] uitgesproken met benoeming van verzoekster als zijn curatrice en met plaatsing van [de belanghebbende] in het CdM voor de duur van één jaar.  



3 HET VERZOEK
Het verzoek strekt tot verlenging van de plaatsing van [de belanghebbende] in het CdM voor de duur van één jaar. Daartoe is aangevoerd dat hij van 10 december 2014 tot 25 november 2015 opgenomen is geweest in het CdM en dat hij sinds hij weer thuis is is teruggevallen in zijn oude gewoontes en verslaving. Hierdoor is hij vaak op straat en wil hij ’s avonds niet naar huis komen. De curatrice bij wie de onder curatele gestelde woont voert voorts aan dat zij zich ernstige zorgen maakt over deze situatie en dat zij meent dat [de belanghebbende] hulp nodig heeft om van zijn drugsverslaving af te komen.  



4 DE BEOORDELING

4.1
Ingevolge artikel 1:387 lid 1 van het Burgerlijk Wetboek van Aruba (BW) heeft de rechter mede het vermogen om de persoon die uit hoofde van gewoonte van misbruik van verdovende of stimulerende middelen onder curatele is gesteld uiterlijk voor één jaar doch zo nodig telkens voor een jaar te verlengen ter verpleging in een inrichting te doen plaatsen ingeval is gebleken dat hij in het openbaar herhaaldelijk aanstoot geeft of zijn eigen veiligheid of die van anderen in gevaar brengt.  


4.2
Uit het verhandelde ter zitting is hoewel genoegzaam aannemelijk gemaakt dat [de belanghebbende] nog steeds drugs misbruikt niet gebleken noch voldoende aannemelijk gemaakt dat hij in het openbaar herhaaldelijk aanstoot geeft of zijn eigen veiligheid of die van anderen in gevaar brengt. Het verzoek tot verlenging van zijn plaatsing in het CdM is dan ook niet voor toewijzing vatbaar. 




5 DE BESLISSING
Het gerecht: 

wijst het verzoek af. 
 

Deze beschikking is gegeven door mr. N.K. Engelbrecht rechter in dit gerecht ter terechtzitting van dinsdag 17 mei 2016 in tegenwoordigheid van de griffier.


