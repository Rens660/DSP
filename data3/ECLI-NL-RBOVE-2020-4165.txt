

RECHTBANK OVERIJSSEL
Team Strafrecht 
Meervoudige kamer 

Zittingsplaats Zwolle
 

Parketnummer: 08-963576-20 (P)
Datum vonnis: 8 december 2020
 


Vonnis op tegenspraak  in de zaak van de officier van justitie tegen:

 



          [verdachte] 

geboren op [geboortedatum] 1995 in [geboorteplaats] 
wonende aan [adres] .
 



1 Het onderzoek op de terechtzitting 

Dit vonnis is gewezen naar aanleiding van het onderzoek op de openbare terechtzitting van 24 november 2020.
 

De rechtbank heeft kennis genomen van de vordering van de officier van justitie mr. M.R.A. van IJzendoorn en van hetgeen door verdachte en haar raadsman mr. H. Raza advocaat te Rotterdam naar voren is gebracht.
 



2 De tenlastelegging 

De verdenking komt er kort en zakelijk weergegeven op neer dat verdachte: 

feit 1: met een ander opzettelijk 2073 gram cocaïne heeft vervoerd;

feit 2: met een ander € 10.000-- heeft witgewassen.
 

Voluit luidt de tenlastelegging aan verdachte dat:
 

1
zij op of omstreeks 23 juni 2019 te Roelofarendsveen in de gemeente Kaag en Braassem althans in Nederland 
tezamen en in vereniging met een of meer anderen althans alleen 
opzettelijk heeft geteeld en/of bereid en/of bewerkt en/of verwerkt en/of verkocht en/of 
afgeleverd en/of verstrekt en/of vervoerd 
in elk geval opzettelijk aanwezig heeft gehad 
ongeveer 2073 gram in elk geval een hoeveelheid van een materiaal bevattende cocaïne zijnde cocaïne een middel als bedoeld in de bij de Opiumwet behorende lijst I dan wel aangewezen krachtens het vijfde lid van artikel 3a van die wet;
 

2
zij op of omstreeks 23 juni 2019 te Roelofarendsveen gemeente Kaag en Braassem en/althans (elders) in Nederland 
tezamen en in vereniging met een ander of anderen althans alleen 

a. a) van een voorwerp te weten een geldbedrag van euro 10.000-- 

de werkelijke aard en/of de herkomst en/of de vindplaats en/of de vervreemding en/of de verplaatsing heeft verborgen/verhuld en/of heeft verborgen/verhuld wie de rechthebbende op het/de geldbedrag(en) en/of woning en/of voertuig was/waren en/of heeft verborgen/verhuld wie genoemde voorwerpen voorhanden heeft/hebben gehad
terwijl zij verdachte en/of haar mededader(s) wist(en) althans redelijkerwijs moest(en) vermoeden dat dat geldbedrag geheel of gedeeltelijk - onmiddellijk of middellijk - afkomstig was/waren uit enig misdrijf; 
en/of 

b) een voorwerp te weten een geldbedrag van euro 10.000-- heeft verworven en/of voorhanden heeft gehad en/of heeft overgedragen en/of heeft omgezet en/of van genoemd(e) voorwerp(en) gebruik heeft gemaakt 
terwijl zij verdachte en/of haar mededader(s) wist(en) althans redelijkerwijs moest(en) vermoeden dat dat geldbedrag geheel of gedeeltelijk - onmiddellijk of middellijk - afkomstig was/waren uit enig misdrijf; 



3 De voorvragen 

De rechtbank heeft vastgesteld dat de dagvaarding geldig is dat zij bevoegd is tot kennisneming van deze zaak dat de officier van justitie ontvankelijk is in de vervolging en dat er geen redenen zijn voor schorsing van de vervolging.
 



4 Vrijspraak 

Op 23 juni 2019 werd in Roelofarendsveen een Volkswagen Golf met kenteken [kenteken] staande gehouden. Verdachte was de bijrijdster en haar vriend medeverdachte [medeverdachte]  was bestuurder van die auto. De auto is in beslag genomen en daarin werd later 2073 gram cocaïne en € 10.000-- aangetroffen in een verborgen ruimte achter het dashboardkastje. 
Uit het dossier blijkt dat [medeverdachte] de (hoofd)gebruiker van de Volkswagen Golf is geweest en dat zijn vingerafdruk is aangetroffen op één van de twee plastic tasjes met daarin het geld. 
 

Uit het dossier blijkt verder dat verdachte eerder op 26 mei 2019 als bestuurder van de Volkswagen Golf is aangetroffen. Bij de politie heeft zij zich grotendeels op haar zwijgrecht beroepen en ter zitting heeft verdachte vragen van de rechtbank en de officier van justitie niet concreet kunnen of willen beantwoorden en vooral verklaard dat zij het zich het niet meer kan herinneren. Wel heeft zij verklaard dat zij in ieder geval vanaf 26 mei 2019 gebruik heeft gemaakt van de Volkswagen Golf en medeverdachte [medeverdachte] de auto voor haar had gehuurd. 
 

Wat er ook zij van juistheid van die verklaring en haar procesopstelling de rechtbank is van oordeel dat er onvoldoende aanwijzingen zijn om een situatie aan te nemen waarbij het – behoudens een redelijke andersluidende verklaring van verdachte – niet anders kan zijn dan dat verdachte op de hoogte was van de drugs en het geld in de auto. Uit het dossier komen ook anderszins geen aanwijzingen naar voren dat verdachte wetenschap had van de drugs en het geld in de verborgen ruimte achter het dashboardkastje. Dit betekent dat zij van de ten laste gelegde feiten moet worden vrijgesproken. 
 



5 De beslissing 

De rechtbank:
 


vrijspraak

-	verklaart niet bewezen dat verdachte het ten laste gelegde heeft begaan en spreekt haar daarvan vrij.
 

Dit vonnis is gewezen door mr. S.H. Peper voorzitter mr. B.T.C. Jordaans en mr. B. Rademacher rechters in tegenwoordigheid van mr. J.P. Ponsteen griffier en is in het openbaar uitgesproken op 8 december 2020.
 

Mr. B.T.C. Jordaans is buiten staat dit vonnis mede te ondertekenen.
 

