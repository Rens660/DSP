

Afdeling strafrecht
Parketnummer: 23-001359-17 
Datum uitspraak: 10 augustus 2018 



TEGENSPRAAK 



Verkort arrest van het gerechtshof Amsterdam gewezen op het hoger beroep ingesteld tegen het 
vonnis van de politierechter in de rechtbank Noord-Holland van 18 april 2017 in de strafzaak onder 
de parketnummers 15-010418-17 en 15-146520-16 (TUL) tegen




        [verdachte]
      
geboren te [geboorteplaats] op [geboortedag] 1971 
adres: [adres].


Onderzoek van de zaak 

Dit arrest is gewezen naar aanleiding van het onderzoek ter terechtzitting in hoger beroep van 
10 augustus 2018.
 

Tegen voormeld vonnis is namens de verdachte hoger beroep ingesteld.
 

Het hof heeft kennisgenomen van de vordering van de advocaat-generaal en van hetgeen door de verdachte en de raadsvrouw naar voren is gebracht.
 


Tenlastelegging 

Aan de verdachte is ten laste gelegd dat:
 

hij op of omstreeks 4 januari 2017 te Purmerend met het oogmerk van wederrechtelijke toe-eigening heeft weggenomen een (lok)fiets in elk geval enig goed geheel of ten dele toebehorende aan 
Stichting Aanpak Voertuig-Criminaliteit in elk geval aan een ander of anderen dan aan verdachte.
 

Voor zover in de tenlastelegging taal- en/of schrijffouten voorkomen zal het hof deze verbeterd lezen. De verdachte wordt daardoor niet in de verdediging geschaad.
 


Schorsing der vervolging 

Op de voet van artikel 16 van het Wetboek van Strafvordering dient de rechter de vervolging te schorsen indien de verdachte aan een zodanige gebrekkige ontwikkeling of ziekelijke stoornis van zijn geestvermogens lijdt dat hij niet in staat is de strekking van de tegen hem ingestelde vordering te begrijpen en dient de schorsing te worden opgeheven zodra van het herstel van de verdachte is gebleken.
 

Het hof stelt op grond van het dossier en het verhandelde ter terechtzitting het volgende vast. 
Uit het reclasseringsadvies van 19 april 2018 volgt dat bij de verdachte sprake is van een instabiele leefsituatie een negatieve financiële situatie en fors middelengebruik. Er is voorts sprake van een delictpatroon op het gebied van vermogensdelicten gepleegd onder invloed van alcohol en drugs. 
 

Ter terechtzitting in hoger beroep was de verdachte in het geheel niet aanspreekbaar en erg verward. 
De verdachte verklaarde dat het hele rechtssysteem tegen hem is dat hij wordt afgeluisterd door de politie en dat het hele systeem corrupt is. De vraag naar de reden van het hoger beroep heeft hij niet willen/kunnen beantwoorden. De verdachte gedroeg zich zeer geagiteerd en wilde de zitting opnemen met zijn mobiele telefoon om te kunnen aantonen dat het systeem corrupt was. Na een schorsing heeft de verdachte de zittingszaal verlaten en is hij daarin niet meer teruggekeerd.
 

Gelet op bovenstaande is het hof van oordeel dat de verdachte niet in staat is de strekking van de tegen hem ingestelde vervolging te begrijpen. Nu om die reden thans een reële verdedigingsmogelijkheid voor hem ontbreekt zal het hof de vervolging van de verdachte schorsen in de stand waarin zij zich thans bevindt.
 


Toepasselijke wettelijke voorschriften 

Deze beslissing is gegrond op artikel 16 van het Wetboek van Strafvordering.
 


BESLISSING 

Het hof:
 

Vernietigt het vonnis waarvan beroep en doet opnieuw recht:
 


Schorst de vervolging van de verdachte.
 

Dit arrest is gewezen door de meervoudige strafkamer van het gerechtshof Amsterdam waarin 
zitting hadden mr. A.D.R.M. Boumans mr. J.D.L. Nuis en mr. S. Clement in tegenwoordigheid 
van mr. J.M. van Riel griffier en is uitgesproken op de openbare terechtzitting van dit gerechtshof 
van 10 augustus 2018. 


